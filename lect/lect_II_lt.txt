Lam 4,1-6

ALEPH. 
Quómodo obscurátum est aurum, mutátus est color óptimus, dispérsi sunt lápides sanctuárii in cápite ómnium plateárum ? 

BETH. 
Fílii Sion ínclyti, et amícti áuro prímo : quómodo reputáta sunt in vasa téstea, opus mánuum fíguli ? 

GHIMEL. 
Sed et lámiæ nudavérunt mammam, lactavérunt cátulos suos : fília pópuli mei crudélis quasi strúthio in desérto. 

DALETH. 
Adh<sp>'æ</sp>sit lingua lacténtis ad palátum eius in siti : párvuli petiérunt panem : et non erat qui frángeret eis. 

HE. 
Qui vescebántur voluptuóse, interiérunt in viis : qui nutriebántur in cróceis, amplexáti sunt stércora. 

VAU. 
Et maior effécta est iníquitas fíliæ pópuli mei peccáto Sodomórum, quæ subvérsa est in moménto, et non cepérunt in ea manus. 

Ierúsalem, Ierúsalem, convértere ad Dóminum Deum tuum. 

