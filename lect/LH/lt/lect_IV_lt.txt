PG 43, 439.451.462-463
Ex antíqua Homilía in sancto et magno Sábbato
Expergíscere, qui dormis

Quid istud rei est ? Hódie siléntium
magnum in terra; siléntium
magnum, et solitúdo deínceps; siléntium
magnum, quóniam Rex dormit;
terra tímuit et quiévit, quóniam
Deus in carne obdormívit, et a sæculo
dormiéntes excitávit. Deus in
carne mórtuus est, et inférnum
concitávit.

Profécto primum paréntem tamquam
pérditam ovem quæsítum
vadit. Omníno in ténebris et in
umbra mortis sedéntes invísere vult;
omníno captívum Adam, unáque
captívam Evam, ex dolóribus solútum
vadit Deus illiúsque Fílius.

Ingréssus est Dóminus ad eos, victrícia
arma crucis tenens. Quem ubi
vidit Adam primus parens, præ stupóre
pectus vérberans, exclamávit ad
omnes dixítque: «Dóminus meus
cum ómnibus». Et respóndens Christus
dicit Adámo: «Et cum spíritu
tuo». Et apprehénsa manu éxcitat,
dicens: «Expergíscere, qui dormis,
et surge a mórtuis, et illucéscet tibi
Christus.

Ego Deus tuus, qui propter te factus
sum fílius tuus; qui propter te, et
propter hos, qui a te oriúndi sunt,
nunc dico, et per potestátem ímpero
iis qui in vínculis erant: Exíte; et qui
in ténebris: Illuminámini; et sopítis:
Resúrgite.»
