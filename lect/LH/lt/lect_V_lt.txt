PG 43, 439.451.462-463

«Tibi præcípio: Expergíscere, qui
dormis: étenim non ídeo te feci, ut
in inférno contineáre vinctus. Surge
a mórtuis; ego sum vita mortuórum.
Surge, opus mánuum meárum;
surge, effígies mea, quæ ad imáginem
meam facta es. Surge, exeámus
hinc; tu enim in me, et ego in te, una
et indivísa sumus persóna.

«Propter te ego, Deus tuus, factus
sum fílius tuus; propter te, Dóminus,
servílem tuam spéciem sumpsi;
propter te, qui sum supra cælos, veni
in terram, et subtus terram; propter
te hóminem factus sum tamquam
homo sine adiutório inter mórtuos
liber; propter te, qui ex horto egréssus
es, ex horto Iudæis tráditus, et in
horto crucifíxus sum.

Aspice faciéi meæ sputa, quæ quidem
propter te suscépi, ut te in prístinum
illud spiráculum restitúerem.
Aspice meárum maxillárum álapas,
quas sustínui, ut tuam corrúptam
spéciem reformárem, ad imáginem
meam.

Aspice mei tergi flagellatiónem,
quam suscépi, ut dispérgerem peccatórum
tuórum onus, quod tergo
tuo impósitum est. Aspice clavis bene
ad lignum affíxas manus meas, propter
te, qui manum tuam ad lignum
male quondam exténderas.»

