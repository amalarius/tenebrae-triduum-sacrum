PG 43, 439.451.462-463

«Dormívi in cruce, et romphæa penetrávit
meum latus, propter te, qui
in paradíso obdormísti, et Evam ex
látere protulísti. Meum latus sanávit
dolórem láteris. Meus somnus edúcet
te ex inférni somno. Mea romphæa
romphæam coércuit, quæ contra te
vertebátur.

Surge, eámus hinc. Edúxit te hostis
ex terra paradísi; ego vero te non
ámplius in paradíso, sed in cælésti
throno cólloco. Prohíbuit te a ligno
týpico vitæ; verum ecce ego, qui vita
sum, tibi sum coniúnctus. Constítui
chérubim, qui fámuli in morem custodírent
te; fácio ut chérubim, pro
eo ac Deum decet, adórent te.

Cherúbicus thronus apparátus est,
géruli prompti et paráti, thálamus
constrúctus est, paráti cibi, ætérna tabernácula
et mansiónes adornátæ,
thesáuri bonórum apérti sunt, regnúmque
cælórum ante sæcula parátum
est».
