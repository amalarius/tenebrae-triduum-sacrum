Lam 5,1-11

Incipit orátio Ieremíæ Prophétæ. 

Recordáre, Dómine, quid accíderit nobis : intuére et réspice oppróbrium nostrum. 

Hæréditas nostra versa est ad aliénos : domus nostræ ad extráneos. 

Pupílli facti sumus absque patre, matres nostræ quasi víduæ. 

Aquam nostram pecúnia bíbimus : ligna nostra prétio comparávimus. 

Cervícibus nostris minabámur, lassis non dabátur réquies. 

Ægýpto dédimus manum, et Assýriis, ut saturarémur pane. 

Patres nostri peccavérunt, et non sunt : et nos iniquitátes eórum portávimus. 

Servi domináti sunt nostri : non fuit qui redímeret de manu eórum. 

In animábus nostris afferebámus panem nobis, a fácie gládii in desérto. 

Pellis nostra quasi clíbanus exústa est a facie tempestátum famis. 

Mulíeres in Sion humiliavérunt, et vírgines in civitátibus Juda. 

Ierúsalem, Ierúsalem, convértere ad Dóminum Deum tuum. 

